# Kanavaseikkailu

Kanavaseikkailu on tekstiseikkailupeli, joka on alun perin tehty
vuonna 1986 Amstrad CPC 464 -tietokoneen Locomotive BASIC -ohjelmointikielellä.
Sen esikuvina ovat olleet Infocomin klassiset tekstiseikkailupelit
kuten Zork-sarja, sekä alkuperäinen Colossal Cave Adventure.

Vuonna 1986 kävin lukiota, ja kun atk-opettajani kuuli, että olin tehnyt tekstiseikkailupelin, hän
kysyi voisiko sen sovittaa koulun atk-luokan Auditek-tietokoneille. Ryhdyin
toimeen, ja MBASIC-käännös alkuperäisestä pelistä valmistui
elokuussa 1986.

Tähän saakka tiettävästi ainoa säilynyt kopio tästä pelistä on
jatkolomakkeelle tulostettu listaus. Tässä repositoriossa oleva BASIC-ohjelma sisältää tuon listauksen tekstin lähes identtisenä.
Ohjelma käyttää vain BASIC-kielen tuohon aikaan vakiintuneita
käskyjä, joten se toiminee nykyisissäkin BASIC-tulkeissa. Tämä versio
on testattu [PC-BASIC](https://robhagemans.github.io/pcbasic/index.html)-tulkilla.
